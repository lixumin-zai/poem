春夜喜雨
好雨知时节，当春乃发生。
随风潜入夜，润物细无声。

八阵图
功盖三分国，名成八阵图。
江流石不转，遗恨失吞吴。

绝句
江碧鸟逾白，山青花欲燃。
今春看又过，何日是归年？

山中
荆溪白石出，天寒红叶稀。
山路元无雨，空翠湿人衣。

竹里馆
独坐幽篁里，弹琴复长啸。
深林人不知，明月来相照。

鸟鸣涧
人闲桂花落，夜静春山空。
月出惊山鸟，时鸣春涧中。

送别
山中相送罢，日暮掩柴扉。
春草年年绿，王孙归不归。

相思
红豆生南国，春来发几枝。
愿君多采撷，此物最相思。

宿建德江
移舟泊烟渚，日暮客愁新。
野旷天低树，江清月近人。

问刘十九
绿蚁新醅酒，红泥小火炉。
晚来天欲雪，能饮一杯无。

登乐游原
向晚意不适，驱车登古原。
夕阳无限好，只是近黄昏。

前出塞
挽弓当挽强，用箭当用长。
射人先射马，擒贼先擒王。

秋浦歌
白发三千丈，缘愁似个长。
不知明镜里，何处得秋霜。

夜宿山寺
危楼高百尺，手可摘星辰。
不敢高声语，恐惊天上人。

绝句
迟日江山丽，春风花草香。
泥融飞燕子，沙暖睡鸳鸯。

秋日湖上
落日五湖游,烟波处处愁。
浮沉千古事,谁与问东流。

剑客
十年磨一剑，霜刃未曾试。
今日把示君，谁有不平事。

马诗
大漠山如雪，燕山月似钩。
何当金络脑，快走踏清秋。

风
解落三秋叶，能开二月花。
过江千尺浪，入竹万竿斜。

临湖亭
轻舸迎上客，悠悠湖上来。
当轩对尊酒，四面芙蓉开。

春晓
春眠不觉晓，处处闻啼鸟。
夜来风雨声，花落知多少。

渡汉江
岭外音书断，经冬复历春。
近乡情更怯，不敢问来人。

送灵澈上人
苍苍竹林寺，杳杳钟声晚。
荷笠带斜阳，青山独归远。

终南望余雪
终南阴岭秀，积雪浮云端。
林表明霁色，城中增暮寒。

怨情
美人卷珠帘，深坐蹙蛾眉。
但见泪痕湿，不知心恨谁？

独坐敬亭山
众鸟高飞尽,孤云独去闲。
相看两不厌,只有敬亭山。

息夫人
莫以今时宠，难忘旧日恩。
看花满眼泪，不共楚王言。

池上
小娃撑小艇，偷采白莲回。
不解藏踪迹，浮萍一道开。

送崔九
归山深浅去，须尽丘壑美。
莫学武陵人，暂游桃源里。

行宫
寥落古行宫，宫花寂寞红。
白头宫女在，闲坐说玄宗。

春怨
打起黄莺儿，莫教枝上啼。
啼时惊妾梦，不得到辽西。

听弹琴
泠泠七弦上，静听松风寒。
古调虽自爱，今人多不弹。

秋夜寄邱员外
怀君属秋夜，散步咏凉天。
空山松子落，幽人应未眠。

哥舒歌
北斗七星高，哥舒夜带刀。
至今窥牧马，不敢过临洮。

送方外上人
孤云将野鹤，岂向人间住。
莫买沃洲山，时人已知处。

江上渔者
江上往来人，但爱鲈鱼美。
君看一叶舟，出没风波里

悯农
锄禾日当午，汗滴禾下土。
谁知盘中餐，粒粒皆辛苦。

听筝
鸣筝金粟柱，素手玉房前。
欲得周郎顾，时时误拂弦。

赠范晔诗
折花逢驿使，寄与陇头人。
江南无所有，聊赠一枝春。

蝉
垂緌饮清露，流响出疏桐。
居高声自远，非是藉秋风。

咏风
萧萧竹径鸣，卷幔如有情。
木落寒山里，千林共一声。

于易水送人
此地别燕丹，壮士发冲冠。
昔时人已没，今日水犹寒。

忆东山
不向东山久，蔷薇几度花。
白云还自散，明月落谁家。

玉阶怨
玉阶生白露，夜久侵罗袜。
却下水晶帘，玲珑望秋月。

劳劳亭
天下伤心处，劳劳送客亭。
春风知别苦，不遣柳条青。

紫藤树
紫藤挂云木，花蔓宜阳春。
密叶隐歌鸟，香风留美人。

辛夷坞
木末芙蓉花，山中发红萼。
涧户寂无人，纷纷开且落。

画
远看山有色，近听水无声。
春去花还在，人来鸟不惊。

登鹳雀楼
白日依山尽，黄河入海流。
欲穷千里目，更上一层楼。

江雪
千山鸟飞绝，万径人踪灭。
孤舟蓑笠翁，独钓寒江雪。